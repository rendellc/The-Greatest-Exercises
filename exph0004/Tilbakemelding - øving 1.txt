Hei Rendell
Jeg har lite å utsette på oppgaven din. Du har en god og logisk strukturering av oppgaven og skriver med god flyt i språket og avslutter sterkt med egne refleksjoner.
God introduksjon og generelt god presentasjon av Aristoteles sin filosofi, og også med tanke på hvorfor hans posisjon får merkelappen teleologisk.
Det samme kan sies om delen om Descartes, ryddig og klart fremstilt, bra.
Det eneste jeg vil utfordre deg på, er følgende del i sammenligningen din;
"Descartes’ sitt verdensbilde er mykt deterministisk" og "Vi kan derfor tenke oss at teleologi på det strengeste er et mykt deterministisk natursyn."
Jeg tror jeg forstår litt av hva du sikter til, i og med at begge tenkerne lar et sett med prinsipper være strukturerende for hvordan verden utvikler seg og at dette gjelder mer eller mindre universalt (Aristoteles med fokus på formål, og Descartes på bevirkende årsåk). Samt at begge argumenterer for at disse prinsippene er tilgjengelig for oss å vite, samt at vi ikke er fullstendig underlagt dets kontroll.
MEN, selve konteksten hvor begrepet "myk determinisme" blir anvendt er i en helt annen filosofisk kontekst enn den som gjelder her. Dette er en debatt som foregår innenfor et moderne filosofisk rammeverk hvor kausalforklaringer allerede ligger som premiss sammen med ideen om fri vilje. Det stemmer at"myk determinisme" KAN passe til Descartes' posisjon, men dette er bestridt. Poenget mitt er at Aristoteles' filosofi ikke egentlig gir noe grunn til å prate på denne måten i det hele tatt, fordi fri vilje ikke trådte fram som problem for grekerne på samme måte som det gjør for moderne filosofer. Deres verdensanskuelse, kunnskapsbase og generelt de praktiske aspektene ved samfunnsstruktureringen deres var helt annerledes enn hva de var i Descartes tider og våre egne moderne tider. Derfor virker det litt merkelig å påtvinge dem kategorien "myk determinisme" med tilbakevirkende kraft, når dette strengt tatt ikke var en del av deres måte å tenke om seg selv på.
Uansett, dette var en god oppgave. Lykke til med neste oppgave.
Mvh Martin Trovi